# þa wæs agangen geara hwyrftum # tu hund ond þreo geteled rimes , # swylce xxx eac , þinggemearces , # wintra for worulde , þæs þe wealdend god # acenned wearð , cyninga wuldor , # in middangeard þurh mennisc heo , # soðfæstra leoht . þa wæs syxte gear # constantines caserdomes , # þæt he romwara in rice wearð # ahæfen , hildfruma , to hereteman . # wæs se leodhwata lindgeborga # eorlum arfæst . æðelinges weox # rice under roderum . he wæs riht cyning , # guðweard gumena . hine god trymede # mærðum ond mihtum , þæt he manegum wearð # geond middangeard mannum to hroðer , # werþeodum to wræce , syððan wæpen ahof # wið hetendum . him wæs hild boden , # wiges woma . werod samnodan # huna leode ond hreðgotan , # foron fyrdhwate francan ond hugas . # wæron hwate weras , # gearwe to guðe . garas lixtan , # wriðene wælhlencan . wordum ond bordum # hofon herecombol . þa wæron heardingas # sweotole gesamnod ond eal sib geador . # for folca gedryht . fyrdleoð agol # wulf on wealde , wælrune ne mað . # urigfeðera earn sang ahof , # laðum on laste . lungre scynde # ofer burg enta beaduþreata mæst , # hergum to hilde , swylce huna cyning # ymbsittendra awer meahte # abannan to beadwe burgwigendra . # for fyrda mæst . feðan trymedon # eoredcestum , þæt on ælfylce # deareðlacende on danubie , # stærcedfyrhðe , stæðe wicedon # ymb þæs wæteres wylm . werodes breahtme # woldon romwara rice geþringan , # hergum ahyðan . þær wearð huna cyme # cuð ceasterwarum . þa se casere heht # ongean gramum guðgelæcan # under earhfære ofstum myclum # bannan to beadwe , beran ut þræce # rincas under roderum . wæron romware , # secgas sigerofe , sona gegearwod # wæpnum to wigge , þeah hie werod læsse # hæfdon to hilde þonne huna cining ; # ridon ymb rofne , þonne rand dynede , # campwudu clynede , cyning þreate for , # herge to hilde . hrefen uppe gol , # wan ond wælfel . werod wæs on tyhte . # hleopon hornboran , hreopan friccan , # mearh moldan træd . mægen samnode , # cafe to cease . cyning wæs afyrhted , # egsan geaclad , siððan elþeodige , # huna ond hreða here sceawede , # ðæt he on romwara rices ende # ymb þæs wæteres stæð werod samnode , # mægen unrime . modsorge wæg # romwara cyning , rices ne wende # for werodleste , hæfde wigena to lyt , # eaxlgestealna wið ofermægene , # hrora to hilde . here wicode , # eorlas ymb æðeling , egstreame neah # on neaweste nihtlangne fyrst , # þæs þe hie feonda gefær fyrmest gesægon . # þa wearð on slæpe sylfum ætywed # þam casere , þær he on corðre swæf , # sigerofum gesegen swefnes woma . # þuhte him wlitescyne on weres hade # hwit ond hiwbeorht hæleða nathwylc # geywed ænlicra þonne he ær oððe sið # gesege under swegle . he of slæpe onbrægd , # eofurcumble beþeaht . him se ar hraðe , # wlitig wuldres boda , wið þingode # ond be naman nemde , ( nihthelm toglad ) : #  " constantinus , heht þe cyning engla , # wyrda wealdend , wære beodan , # duguða dryhten . ne ondræd þu ðe , # ðeah þe elþeodige egesan hwopan , # heardre hilde . þu to heofenum beseoh # on wuldres weard , þær ðu wraðe findest , # sigores tacen . "  he wæs sona gearu # þurh þæs halgan hæs , hreðerlocan onspeon , # up locade , swa him se ar abead , # fæle friðowebba . geseah he frætwum beorht # wliti wuldres treo ofer wolcna hrof , # golde geglenged , ( gimmas lixtan ) ; # wæs se blaca beam bocstafum awriten , # beorhte ond leohte : " mid þys beacne ðu # on þam frecnan fære feond oferswiðesð , # geletest lað werod . "  þa þæt leoht gewat , # up siðode , ond se ar somed , # on clænra gemang . cyning wæs þy bliðra # ond þe sorgleasra , secga aldor , # on fyrhðsefan , þurh þa fægeran gesyhð . # heht þa onlice æðelinga hleo , # beorna beaggifa , swa he þæt beacen geseah , # heria hildfruma , þæt him on heofonum ær # geiewed wearð , ofstum myclum , # constantinus , cristes rode , # tireadig cyning , tacen gewyrcan . # heht þa on uhtan mid ærdæge # wigend wreccan , ond wæpenþræce # hebban heorucumbul , ond þæt halige treo # him beforan ferian on feonda gemang , # beran beacen godes . byman sungon # hlude for hergum . hrefn weorces gefeah , # urigfeðra , earn sið beheold , # wælhreowra wig . wulf sang ahof , # holtes gehleða . hildegesa stod . # þær wæs borda gebrec ond beorna geþrec , # heard handgeswing ond herga gring , # syððan heo earhfære ærest metton . # on þæt fæge folc flana scuras , # garas ofer geolorand on gramra gemang , # hetend heorugrimme , hildenædran , # þurh fingra geweald forð onsendan . # stopon stiðhidige , stundum wræcon , # bræcon bordhreðan , bil in dufan , # þrungon þræchearde . þa wæs þuf hafen , # segn for sweotum , sigeleoð galen . # gylden grima , garas lixtan # on herefelda . hæðene grungon , # feollon friðelease . flugon instæpes # huna leode , swa þæt halige treo # aræran heht romwara cyning , # heaðofremmende . wurdon heardingas # wide towrecene . sume wig fornam . # sume unsofte aldor generedon # on þam heresiðe . sume healfcwice # flugon on fæsten ond feore burgon # æfter stanclifum , stede weardedon # ymb danubie . sume drenc fornam # on lagostreame lifes æt ende . # ða wæs modigra mægen on luste , # ehton elþeoda oð þæt æfen forð # fram dæges orde . daroðæsc flugon , # hildenædran . heap wæs gescyrded , # laðra lindwered . lythwon becwom # huna herges ham eft þanon . # þa wæs gesyne þæt sige forgeaf # constantino cyning ælmihtig # æt þam dægweorce , domweorðunga , # rice under roderum , þurh his rode treo . # gewat þa heriga helm ham eft þanon , # huðe hremig , ( hild wæs gesceaden ) , # wigge geweorðod . com þa wigena hleo # þegna þreate þryðbold secan , # beadurof cyning burga neosan . # heht þa wigena weard þa wisestan # snude to sionoðe , þa þe snyttro cræft # þurh fyrngewrito gefrigen hæfdon , # heoldon higeþancum hæleða rædas . # ða þæs fricggan ongan folces aldor , # sigerof cyning , ofer sid weorod , # wære þær ænig yldra oððe gingra # þe him to soðe secggan meahte , # galdrum cyðan , hwæt se god wære , # boldes brytta , " þe þis his beacen wæs # þe me swa leoht oðywde ond mine leode generede , # tacna torhtost , ond me tir forgeaf , # wigsped wið wraðum , þurh þæt wlitige treo . "  # hio him ondsware ænige ne meahton # agifan togenes , ne ful geare cuðon # sweotole gesecggan be þam sigebeacne . # þa þa wisestan wordum cwædon # for þam heremægene þæt hit heofoncyninges # tacen wære , ond þæs tweo nære . # þa þæt gefrugnon þa þurh fulwihte # lærde wæron , ( him wæs leoht sefa , # ferhð gefeonde , þeah hira fea wæron ) , # ðæt hie for þam casere cyðan moston # godspelles gife , hu se gasta helm , # in þrynesse þrymme geweorðad , # acenned wearð , cyninga wuldor , # ond hu on galgan wearð godes agen bearn # ahangen for hergum heardum witum . # alysde leoda bearn of locan deofla , # geomre gastas , ond him gife sealde # þurh þa ilcan gesceaft þe him geywed wearð # sylfum on gesyhðe , sigores tacen , # wið þeoda þræce . ond hu ðy þriddan dæge # of byrgenne beorna wuldor # of deaðe aras , dryhten ealra # hæleða cynnes , ond to heofonum astah . # ðus gleawlice gastgerynum # sægdon sigerofum , swa fram siluestre # lærde wæron . æt þam se leodfruma # fulwihte onfeng ond þæt forð geheold # on his dagana tid , dryhtne to willan . # ða wæs on sælum sinces brytta , # niðheard cyning . wæs him niwe gefea # befolen in fyrhðe , wæs him frofra mæst # ond hyhta nihst heofonrices weard . # ongan þa dryhtnes æ dæges ond nihtes # þurh gastes gife georne cyðan , # ond hine soðlice sylfne getengde # goldwine gumena in godes þeowdom , # æscrof , unslaw . þa se æðeling fand , # leodgebyrga , þurh larsmiðas , # guðheard , garþrist , on godes bocum # hwær ahangen wæs heriges beorhtme # on rode treo rodora waldend # æfstum þurh inwit , swa se ealda feond # forlærde ligesearwum , leode fortyhte , # iudea cyn , þæt hie god sylfne # ahengon , herga fruman . þæs hie in hynðum sculon # to widan feore wergðu dreogan ! # þa wæs cristes lof þam casere # on firhðsefan , forð gemyndig # ymb þæt mære treo , ond þa his modor het # feran foldwege folca þreate # to iudeum , georne secan # wigena þreate hwær se wuldres beam , # halig under hrusan , hyded wære , # æðelcyninges rod . elene ne wolde # þæs siðfates sæne weorðan , # ne ðæs wilgifan word gehyrwan , # hiere sylfre suna , ac wæs sona gearu , # wif on willsið , swa hire weoruda helm , # byrnwiggendra , beboden hæfde . # ongan þa ofstlice eorla mengu # to flote fysan . fearoðhengestas # ymb geofenes stæð gearwe stodon , # sælde sæmearas , sunde getenge . # ða wæs orcnæwe idese siðfæt , # siððan wæges helm werode gesohte . # þær wlanc manig æt wendelsæ # on stæðe stodon . stundum wræcon # ofer mearcpaðu , mægen æfter oðrum , # ond þa gehlodon hildesercum , # bordum ond ordum , byrnwigendum , # werum ond wifum , wæghengestas . # leton þa ofer fifelwæg famige scriðan # bronte brimþisan . bord oft onfeng # ofer earhgeblond yða swengas ; # sæ swinsade . ne hyrde ic sið ne ær # on egstreame idese lædan , # on merestræte , mægen fægerre . # þær meahte gesion , se ðone sið beheold , # brecan ofer bæðweg , brimwudu snyrgan # under swellingum , sæmearh plegean , # wadan wægflotan . wigan wæron bliðe , # collenferhðe , cwen siðes gefeah , # syþþan to hyðe hringedstefnan # ofer lagofæsten geliden hæfdon # on creca land . ceolas leton # æt sæfearoðe , sande bewrecene , # ald yðhofu , oncrum fæste # on brime bidan beorna geþinges , # hwonne heo sio guðcwen gumena þreate # ofer eastwegas eft gesohte . # ðær wæs on eorle eðgesyne # brogden byrne ond bill gecost , # geatolic guðscrud , grimhelm manig , # ænlic eoforcumbul . wæron æscwigan , # secggas ymb sigecwen , siðes gefysde . # fyrdrincas frome foron on luste # on creca land , caseres bodan , # hilderincas , hyrstum gewerede . # þær wæs gesyne sincgim locen # on þam hereþreate , hlafordes gifu . # wæs seo eadhreðige elene gemyndig , # þriste on geþance , þeodnes willan # georn on mode þæt hio iudeas # ofer herefeldas heape gecoste # lindwigendra land gesohte , # secga þreate . swa hit siððan gelamp # ymb lytel fæc þæt ðæt leodmægen , # guðrofe hæleþ to hierusalem # cwomon in þa ceastre corðra mæste , # eorlas æscrofe , mid þa æðelan cwen . # heht ða gebeodan burgsittendum # þam snoterestum side ond wide # geond iudeas , gumena gehwylcum , # meðelhegende , on gemot cuman , # þa ðe deoplicost dryhtnes geryno # þurh rihte æ reccan cuðon . # ða wæs gesamnod of sidwegum # mægen unlytel , þa ðe moyses æ # reccan cuðon . þær on rime wæs # þreo m þæra leoda # alesen to lare . ongan þa leoflic wif # weras ebrea wordum negan : #  " ic þæt gearolice ongiten hæbbe # þurg witgena wordgeryno # on godes bocum þæt ge geardagum # wyrðe wæron wuldorcyninge , # dryhtne dyre ond dædhwæte . # hwæt , ge ealle snyttro unwislice , # wraðe wiðweorpon , þa ge wergdon þane # þe eow of wergðe þurh his wuldres miht , # fram ligcwale , lysan þohte , # of hæftnede . ge mid horu speowdon # on þæs ondwlitan þe eow eagena leoht , # fram blindnesse bote gefremede # edniowunga þurh þæt æðele spald , # ond fram unclænum oft generede # deofla gastum . ge to deaþe þone # deman ongunnon , se ðe of deaðe sylf # woruld awehte on wera corþre # in þæt ærre lif eowres cynnes . # swa ge modblinde mengan ongunnon # lige wið soðe , leoht wið þystrum , # æfst wið are , inwitþancum # wroht webbedan . eow seo wergðu forðan # sceðþeð scyldfullum . ge þa sciran miht # deman ongunnon , ond gedweolan lifdon , # þeostrum geþancum , oð þysne dæg . # gangaþ nu snude , snyttro geþencaþ , # weras wisfæste , wordes cræftige , # þa ðe eowre æ æðelum cræftige # on ferhðsefan fyrmest hæbben , # þa me soðlice secgan cunnon , # ondsware cyðan for eowic forð # tacna gehwylces þe ic him to sece . "  # eodan þa on geruman reonigmode # eorlas æcleawe , egesan geþreade , # gehðum geomre , georne sohton # þa wisestan wordgeryno , # þæt hio þære cwene oncweðan meahton # swa tiles swa trages , swa hio him to sohte . # hio þa on þreate m manna # fundon ferhðgleawra , þa þe fyrngemynd # mid iudeum gearwast cuðon . # þrungon þa on þreate þær on þrymme bad # in cynestole caseres mæg , # geatolic guðcwen golde gehyrsted . # elene maþelode ond for eorlum spræc : #  " gehyrað , higegleawe , halige rune , # word ond wisdom . hwæt , ge witgena # lare onfengon , hu se liffruma # in cildes had cenned wurde , # mihta wealdend . be þam moyses sang , # ond þæt word gecwæð weard israhela : # 'eow acenned bið cniht on degle , # mihtum mære , swa þæs modor ne bið # wæstmum geeacnod þurh weres frige .' # be ðam dauid cyning dryhtleoð agol , # frod fyrnweota , fæder salomones , # ond þæt word gecwæþ wigona baldor : # 'ic frumþa god fore sceawode , # sigora dryhten . he on gesyhðe wæs , # mægena wealdend , min on þa swiðran , # þrymmes hyrde . þanon ic ne wende # æfre to aldre onsion mine .' # swa hit eft be eow essaias , # witga for weorodum , wordum mælde , # deophycggende þurh dryhtnes gast : # 'ic up ahof eaforan gingne # ond bearn cende , þam ic blæd forgeaf , # halige higefrofre , ac hie hyrwdon me , # feodon þurh feondscipe , nahton foreþances , # wisdomes gewitt ; ond þa weregan neat , # þe man daga gehwam drifeð ond þirsceð , # ongitaþ hira goddend , nales gnyrnwræcum # feogað frynd hiera þe him fodder gifað , # ond me israhela æfre ne woldon # folc oncnawan , þeah ic feala for him # æfter woruldstundum wundra gefremede .' # hwæt , we þæt gehyrdon þurh halige bec # þæt eow dryhten geaf dom unscyndne , # meotod mihta sped , moyse sægde # hu ge heofoncyninge hyran sceoldon , # lare læstan . eow þæs lungre aþreat , # ond ge þam ryhte wiðroten hæfdon , # onscunedon þone sciran scippend eallra , # dryhtna dryhten , ond gedwolan fylgdon # ofer riht godes . nu ge raþe gangaþ # ond findaþ gen þa þe fyrngewritu # þurh snyttro cræft selest cunnen , # æriht eower , þæt me ondsware # þurh sidne sefan secgan cunnen . "  # eodan ða mid mengo modcwanige , # collenferhðe , swa him sio cwen bead . # fundon þa d forþsnottera # alesen leodmæga , þa ðe leornungcræft # þurh modgemynd mæste hæfdon , # on sefan snyttro . heo to salore eft # ymb lytel fæc laðode wæron , # ceastre weardas . hio sio cwen ongan # wordum genegan , ( wlat ofer ealle ) : #  " oft ge dyslice dæd gefremedon , # werge wræcmæcggas , ond gewritu herwdon , # fædera lare , næfre furður þonne nu , # ða ge blindnesse bote forsegon , # ond ge wiðsocon soðe ond rihte , # þæt in bethleme bearn wealdendes , # cyning anboren , cenned wære , # æðelinga ord . þeah ge þa æ cuðon , # witgena word , ge ne woldon þa , # synwyrcende , soð oncnawan . "  # hie þa anmode ondsweredon : #  " hwæt , we ebreisce æ leornedon , # þa on fyrndagum fæderas cuðon # æt godes earce , ne we geare cunnon # þurh hwæt ðu ðus hearde , hlæfdige , us # eorre wurde . we ðæt æbylgð nyton # þe we gefremedon on þysse folcscere , # þeodenbealwa , wið þec æfre . "  # elene maðelade ond for eorlum spræc , # undearninga ides reordode # hlude for herigum : " ge nu hraðe gangað , # sundor asecaþ þa ðe snyttro mid eow , # mægn ond modcræft , mæste hæbben , # þæt me þinga gehwylc þriste gecyðan , # untraglice , þe ic him to sece . "  # eodon þa fram rune , swa him sio rice cwen , # bald in burgum , beboden hæfde , # geomormode , georne smeadon , # sohton searoþancum , hwæt sio syn wære # þe hie on þam folce gefremed hæfdon # wið þam casere , þe him sio cwen wite . # þa þær for eorlum an reordode , # gidda gearosnotor , ( ðam wæs iudas nama , # wordes cræftig ) : " ic wat geare # þæt hio wile secan be ðam sigebeame # on ðam þrowode þeoda waldend , # eallra gnyrna leas , godes agen bearn , # þone orscyldne eofota gehwylces # þurh hete hengon on heanne beam # in fyrndagum fæderas usse . # þæt wæs þrealic geþoht ! nu is þearf mycel # þæt we fæstlice ferhð staðelien , # þæt we ðæs morðres meldan ne weorðen # hwær þæt halige trio beheled wurde # æfter wigþræce , þy læs toworpen sien # frod fyrngewritu ond þa fæderlican # lare forleten . ne bið lang ofer ðæt # þæt israhela æðelu moten # ofer middangeard ma ricsian , # æcræft eorla , gif ðis yppe bið , # swa þa þæt ilce gio min yldra fæder # sigerof sægde , ( þam wæs sachius nama ) , # frod fyrnwiota , fæder minum , #  eaferan , # wende hine of worulde ond þæt word gecwæð : # 'gif þe þæt gelimpe on lifdagum # þæt ðu gehyre ymb þæt halige treo # frode frignan , ond geflitu ræran # be ðam sigebeame on þam soðcyning # ahangen wæs , heofonrices weard , # eallre sybbe bearn , þonne þu snude gecyð , # min swæs sunu , ær þec swylt nime . # ne mæg æfre ofer þæt ebrea þeod # rædþeahtende rice healdan , # duguðum wealdan , ac þara dom leofað # ond hira dryhtscipe , # in woruld weorulda willum gefylled , # ðe þone ahangnan cyning heriaþ ond lofiað .' # þa ic fromlice fæder minum , # ealdum æwitan , ageaf ondsware : # 'hu wolde þæt geweorðan on woruldrice # þæt on þone halgan handa sendan # to feorhlege fæderas usse # þurh wrað gewitt , gif hie wiston ær # þæt he crist wære , cyning on roderum , # soð sunu meotudes , sawla nergend ?' # ða me yldra min ageaf ondsware , # frod on fyrhðe fæder reordode : # 'ongit , guma ginga , godes heahmægen , # nergendes naman . se is niða gehwam # unasecgendlic , þone sylf ne mæg # on moldwege man aspyrigean . # næfre ic þa geþeahte þe þeos þeod ongan # secan wolde , ac ic symle mec # asced þara scylda , nales sceame worhte # gaste minum . ic him georne oft # þæs unrihtes ondsæc fremede , # þonne uðweotan æht bisæton , # on sefan sohton hu hie sunu meotudes # ahengon , helm wera , hlaford eallra # engla ond elda , æðelust bearna . # ne meahton hie swa disige deað oðfæstan , # weras wonsælige , swa hie wendon ær , # sarum settan , þeah he sume hwile # on galgan his gast onsende , # sigebearn godes . þa siððan wæs # of rode ahæfen rodera wealdend , # eallra þrymma þrym , þreo niht siððan # in byrgenne bidende wæs # under þeosterlocan , ond þa þy þriddan dæg # ealles leohtes leoht lifgende aras , # ðeoden engla , ond his þegnum hine , # soð sigora frea , seolfne geywde , # beorht on blæde . þonne broðor þin # onfeng æfter fyrste fulwihtes bæð , # leohtne geleafan . þa for lufan dryhtnes # stephanus wæs stanum worpod ; # ne geald he yfel yfele , ac his ealdfeondum # þingode þrohtherd , bæd þrymcyning # þæt he him þa weadæd to wræce ne sette , # þæt hie for æfstum unscyldigne , # synna leasne , sawles larum # feore beræddon , swa he þurh feondscipe # to cwale monige cristes folces # demde to deaþe . swa þeah him dryhten eft # miltse gefremede , þæt he manegum wearð # folca to frofre , syððan him frymða god , # niða nergend , naman oncyrde , # ond he syððan wæs sanctus paulus # be naman haten , ond him nænig wæs # ælærendra oðer betera # under swegles hleo syðþan æfre , # þara þe wif oððe wer on woruld cendan , # þeah he stephanus stanum hehte # abreotan on beorge , broðor þinne . # nu ðu meaht gehyran , hæleð min se leofa , # hu arfæst is ealles wealdend , # þeah we æbylgð wið hine oft gewyrcen , # synna wunde , gif we sona eft # þara bealudæda bote gefremmaþ # ond þæs unrihtes eft geswicaþ . # forðan ic soðlice ond min swæs fæder # syðþan gelyfdon # þæt geþrowade eallra þrymma god , # lifes lattiow , laðlic wite # for oferþearfe ilda cynnes . # forðan ic þe lære þurh leoðorune , # hyse leofesta , þæt ðu hospcwide , # æfst ne eofulsæc æfre ne fremme , # grimne geagncwide , wið godes bearne . # þonne ðu geearnast þæt þe bið ece lif , # selust sigeleana , seald in heofonum .' # ðus mec fæder min on fyrndagum # unweaxenne wordum lærde , # septe soðcwidum , ( þam wæs symon nama ) , # guma gehðum frod . nu ge geare cunnon # hwæt eow þæs on sefan selest þince # to gecyðanne , gif ðeos cwen usic # frigneð ymb ðæt treo , nu ge fyrhðsefan # ond modgeþanc minne cunnon . "  # him þa togenes þa gleawestan # on wera þreate wordum mældon : #  " næfre we hyrdon hæleð ænigne # on þysse þeode , butan þec nu ða , # þegn oðerne þyslic cyðan # ymb swa dygle wyrd . do swa þe þynce , # fyrngidda frod , gif ðu frugnen sie # on wera corðre . wisdomes beðearf , # worda wærlicra ond witan snyttro , # se ðære æðelan sceal ondwyrde agifan # for þyslicne þreat on meþle . "  # weoxan word cwidum , weras þeahtedon # on healfa gehwær , sume hyder , sume þyder , # þrydedon ond þohton . þa cwom þegna heap # to þam heremeðle . hreopon friccan , # caseres bodan : " eow þeos cwen laþaþ , # secgas to salore , þæt ge seonoðdomas # rihte reccen . is eow rædes þearf # on meðelstede , modes snyttro . "  # heo wæron gearwe , geomormode # leodgebyrgean , þa hie laðod wæron # þurh heard gebann ; to hofe eodon , # cyðdon cræftes miht . þa sio cwen ongan # weras ebresce wordum negan , # fricggan fyrhðwerige ymb fyrngewritu , # hu on worulde ær witgan sungon , # gasthalige guman , be godes bearne , # hwær se þeoden geþrowade , # soð sunu meotudes , for sawla lufan . # heo wæron stearce , stane heardran , # noldon þæt geryne rihte cyðan , # ne hire andsware ænige secgan , # torngeniðlan , þæs hio him to sohte , # ac hio worda gehwæs wiðersæc fremedon , # fæste on fyrhðe , þæt heo frignan ongan , # cwædon þæt hio on aldre owiht swylces # ne ær ne sið æfre hyrdon . # elene maþelade ond him yrre oncwæð : #  " ic eow to soðe secgan wille , # ond þæs in life lige ne wyrðeð , # gif ge þissum lease leng gefylgað # mid fæcne gefice , þe me fore standaþ , # þæt eow in beorge bæl fornimeð , # hattost heaðowelma , ond eower hra bryttað , # lacende lig , þæt eow sceal þæt leas # apundrad weorðan to woruldgedale . # ne magon ge ða word geseðan þe ge hwile nu on unriht # wrigon under womma sceatum , ne magon ge þa wyrd bemiðan , # bedyrnan þa deopan mihte . "  ða wurdon hie deaðes on wenan , # ades ond endelifes , ond þær þa ænne betæhton # giddum gearusnottorne , ( þam wæs iudas nama # cenned for cneomagum ) , þone hie þære cwene agefon , # sægdon hine sundorwisne : " he þe mæg soð gecyðan , # onwreon wyrda geryno , swa ðu hine wordum frignest , # æriht from orde oð ende forð . # he is for eorðan æðeles cynnes , # wordcræftes wis ond witgan sunu , # bald on meðle ; him gebyrde is # þæt he gencwidas gleawe hæbbe , # cræft in breostum . he gecyðeð þe # for wera mengo wisdomes gife # þurh þa myclan miht , swa þin mod lufaþ . "  # hio on sybbe forlet secan gehwylcne # agenne eard , ond þone ænne genam , # iudas to gisle , ond þa georne bæd # þæt he be ðære rode riht getæhte # þe ær in legere wæs lange bedyrned , # ond hine seolfne sundor acigde . # elene maþelode to þam anhagan , # tireadig cwen : " þe synt tu gearu , # swa lif swa deað , swa þe leofre bið # to geceosanne . cyð ricene nu # hwæt ðu þæs to þinge þafian wille . "  # iudas hire ongen þingode ( ne meahte he þa gehðu bebugan , # oncyrran rex geniðlan ; he wæs on þære cwene gewealdum ) : #  " hu mæg þæm geweorðan þe on westenne # meðe ond meteleas morland trydeð , # hungre gehæfted , ond him hlaf ond stan # on gesihðe bu samod geweorðað , # streac ond hnesce , þæt he þone stan nime # wið hungres hleo , hlafes ne gime , # gewende to wædle , ond þa wiste wiðsæce , # beteran wiðhyccge , þonne he bega beneah ? "  # him þa seo eadige ondwyrde ageaf # elene for eorlum undearnunga : #  " gif ðu in heofonrice habban wille # eard mid englum ond on eorðan lif , # sigorlean in swegle , saga ricene me # hwær seo rod wunige radorcyninges , # halig under hrusan , þe ge hwile nu # þurh morðres man mannum dyrndun . "  # iudas maðelade , ( him wæs geomor sefa , # hat æt heortan , ond gehwæðres wa , # ge he heofonrices hyht swa mode # ond þis ondwearde anforlete , # rice under roderum , ge he ða rode ne tæhte ) : #  " hu mæg ic þæt findan þæt swa fyrn gewearð # wintra gangum ? is nu worn sceacen , # cc oððe ma geteled rime . # ic ne mæg areccan , nu ic þæt rim ne can . # is nu feala siðþan forðgewitenra # frodra ond godra þe us fore wæron , # gleawra gumena . ic on geogoðe wearð # on siðdagum syððan acenned , # cnihtgeong hæleð . ic ne can þæt ic nat , # findan on fyrhðe þæt swa fyrn gewearð . "  # elene maðelade him on ondsware : #  " hu is þæt geworden on þysse werþeode # þæt ge swa monigfeald on gemynd witon , # alra tacna gehwylc swa troiana # þurh gefeoht fremedon ? þæt wæs fyr mycle , # open ealdgewin , þonne þeos æðele gewyrd , # geara gongum . ge þæt geare cunnon # edre gereccan , hwæt þær eallra wæs # on manrime morðorslehtes , # dareðlacendra deadra gefeallen # under bordhagan . ge þa byrgenna # under stanhleoðum , ond þa stowe swa some , # ond þa wintergerim on gewritu setton . "  # iudas maðelade , gnornsorge wæg : #  " we þæs hereweorces , hlæfdige min , # for nydþearfe nean myndgiaþ , # ond þa wiggþræce on gewritu setton , # þeoda gebæru , ond þis næfre # þurh æniges mannes muð gehyrdon # hæleðum cyðan , butan her nu ða . "  # him seo æðele cwen ageaf ondsware : #  " wiðsæcest ðu to swiðe soðe ond rihte # ymb þæt lifes treow , ond nu lytle ær # sægdest soðlice be þam sigebeame # leodum þinum , ond nu on lige cyrrest . "  # iudas hire ongen þingode , cwæð þæt he þæt on gehðu gespræce # ond on tweon swiðost , wende him trage hnagre . # him oncwæð hraðe caseres mæg : #  " hwæt , we ðæt hyrdon þurh halige bec # hæleðum cyðan þæt ahangen wæs # on caluarie cyninges freobearn , # godes gastsunu . þu scealt geagninga # wisdom onwreon , swa gewritu secgaþ , # æfter stedewange hwær seo stow sie # caluarie , ær þec cwealm nime , # swilt for synnum , þæt ic hie syððan mæge # geclænsian criste to willan , # hæleðum to helpe , þæt me halig god # gefylle , frea mihtig , feores ingeþanc , # weoruda wuldorgeofa , willan minne , # gasta geocend . "  hire iudas oncwæð # stiðhycgende : " ic þa stowe ne can , # ne þæs wanges wiht ne þa wisan cann . "  # elene maðelode þurh eorne hyge : #  " ic þæt geswerige þurh sunu meotodes , # þone ahangnan god , þæt ðu hungre scealt # for cneomagum cwylmed weorðan , # butan þu forlæte þa leasunga # ond me sweotollice soð gecyðe . "  # heht þa swa cwicne corðre lædan , # scufan scyldigne ( scealcas ne gældon ) # in drygne seað , þær he duguða leas # siomode in sorgum vii nihta fyrst # under hearmlocan hungre geþreatod , # clommum beclungen , ond þa cleopigan ongan # sarum besylced on þone seofeðan dæg , # meðe ond meteleas , ( mægen wæs geswiðrod ) : #  " ic eow healsie þurh heofona god # þæt ge me of ðyssum earfeðum up forlæten , # heanne fram hungres geniðlan . ic þæt halige treo # lustum cyðe , nu ic hit leng ne mæg # helan for hungre . is þes hæft to ðan strang , # þreanyd þæs þearl ond þes þroht to ðæs heard # dogorrimum . ic adreogan ne mæg , # ne leng helan be ðam lifes treo , # þeah ic ær mid dysige þurhdrifen wære # ond ðæt soð to late seolf gecneowe . "  # þa ðæt gehyrde sio þær hæleðum scead , # beornes gebæro , hio bebead hraðe # þæt hine man of nearwe ond of nydcleofan , # fram þam engan hofe , up forlete . # hie ðæt ofstlice efnedon sona , # ond hine mid arum up gelæddon # of carcerne , swa him seo cwen bebead . # stopon þa to þære stowe stiðhycgende # on þa dune up ðe dryhten ær # ahangen wæs , heofonrices weard , # godbearn on galgan , ond hwæðre geare nyste , # hungre gehyned , hwær sio halige rod , # þurh feondes searu foldan getyned , # lange legere fæst leodum dyrne # wunode wælreste . word stunde ahof # elnes oncyðig , ond on ebrisc spræc : #  " dryhten hælend , þu ðe ahst doma geweald , # ond þu geworhtest þurh þines wuldres miht # heofon ond eorðan ond holmþræce , # sæs sidne fæðm , samod ealle gesceaft , # ond þu amæte mundum þinum # ealne ymbhwyrft ond uprador , # ond þu sylf sitest , sigora waldend , # ofer þam æðelestan engelcynne , # þe geond lyft farað leohte bewundene , # mycle mægenþrymme . ne mæg þær manna gecynd # of eorðwegum up geferan # in lichoman mid þa leohtan gedryht , # wuldres aras . þu geworhtest þa # ond to þegnunge þinre gesettest , # halig ond heofonlic . þara on hade sint # in sindreame syx genemned , # þa ymbsealde synt mid syxum eac # fiðrum gefrætwad , fægere scinaþ . # þara sint iiii þe on flihte a # þa þegnunge þrymme beweotigaþ # fore onsyne eces deman , # singallice singaþ in wuldre # hædrum stefnum heofoncininges lof , # woða wlitegaste , ond þas word cweðaþ # clænum stefnum , ( þam is ceruphin nama ) : # 'halig is se halga heahengla god , # weoroda wealdend ! is ðæs wuldres ful # heofun ond eorðe ond eall heahmægen , # tire getacnod .' syndon tu on þam , # sigorcynn on swegle , þe man seraphin # be naman hateð . he sceal neorxnawang # ond lifes treo legene sweorde # halig healdan . heardecg cwacaþ , # beofaþ brogdenmæl , ond bleom wrixleð # grapum gryrefæst . þæs ðu , god dryhten , # wealdest widan fyrhð , ond þu womfulle # scyldwyrcende sceaðan of radorum # awurpe wonhydige . þa sio werge sceolu # under heolstorhofu hreosan sceolde # in wita forwyrd , þær hie in wylme nu # dreogaþ deaðcwale in dracan fæðme , # þeostrum forþylmed . he þinum wiðsoc # aldordome . þæs he in ermðum sceal , # ealra fula ful , fah þrowian , # þeowned þolian . þær he þin ne mæg # word aweorpan , is in witum fæst , # ealre synne fruma , susle gebunden . # gif þin willa sie , wealdend engla , # þæt ricsie se ðe on rode wæs , # ond þurh marian in middangeard # acenned wearð in cildes had , # þeoden engla , ( gif he þin nære # sunu synna leas , næfre he soðra swa feala # in woruldrice wundra gefremede # dogorgerimum ; no ðu of deaðe hine # swa þrymlice , þeoda wealdend , # aweahte for weorodum , gif he in wuldre þin # þurh ða beorhtan bearn ne wære ) , # gedo nu , fæder engla , forð beacen þin . # swa ðu gehyrdest þone halgan wer # moyses on meðle , þa ðu , mihta god , # geywdest þam eorle on þa æðelan tid # under beorhhliðe ban iosephes , # swa ic þe , weroda wyn , gif hit sie willa þin , # þurg þæt beorhte gesceap biddan wille # þæt me þæt goldhord , gasta scyppend , # geopenie , þæt yldum wæs # lange behyded . forlæt nu , lifes fruma , # of ðam wangstede wynsumne up # under radores ryne rec astigan # lyftlacende . ic gelyfe þe sel # ond þy fæstlicor ferhð staðelige , # hyht untweondne , on þone ahangnan crist , # þæt he sie soðlice sawla nergend , # ece ælmihtig , israhela cining , # walde widan ferhð wuldres on heofenum , # a butan ende ecra gestealda . "  # ða of ðære stowe steam up aras # swylce rec under radorum . þær aræred wearð # beornes breostsefa . he mid bæm handum , # eadig ond ægleaw , upweard plegade . # iudas maþelode , gleaw in geþance : #  " nu ic þurh soð hafu seolf gecnawen # on heardum hige þæt ðu hælend eart # middangeardes . sie ðe , mægena god , # þrymsittendum þanc butan ende , # þæs ðu me swa meðum ond swa manweorcum # þurh þin wuldor inwrige wyrda geryno . # nu ic þe , bearn godes , biddan wille , # weoroda willgifa , nu ic wat þæt ðu eart # gecyðed ond acenned allra cyninga þrym , # þæt ðu ma ne sie minra gylta , # þara þe ic gefremede nalles feam siðum , # metud , gemyndig . læt mec , mihta god , # on rimtale rices þines # mid haligra hlyte wunigan # in þære beorhtan byrig , þær is broðor min # geweorðod in wuldre , þæs he wære wið þec , # stephanus , heold , þeah he stangreopum # worpod wære . he hafað wigges lean , # blæd butan blinne . sint in bocum his # wundor þa he worhte on gewritum cyðed . "  # ongan þa wilfægen æfter þam wuldres treo , # elnes anhydig , eorðan delfan # under turfhagan , þæt he on xx # fotmælum feor funde behelede , # under neolum niðer næsse gehydde # in þeostorcofan . he ðær iii mette # in þam reonian hofe roda ætsomne , # greote begrauene , swa hio geardagum # arleasra sceolu eorðan beþeahton , # iudea cynn . hie wið godes bearne # nið ahofun , swa hie no sceoldon , # þær hie leahtra fruman larum ne hyrdon . # þa wæs modgemynd myclum geblissod , # hige onhyrded , þurh þæt halige treo , # inbryrded breostsefa , syððan beacen geseh , # halig under hrusan . he mid handum befeng # wuldres wynbeam , ond mid weorode ahof # of foldgræfe . feðegestas # eodon , æðelingas , in on þa ceastre . # asetton þa on gesyhðe sigebeamas iii # eorlas anhydige fore elenan cneo , # collenferhðe . cwen weorces gefeah # on ferhðsefan , ond þa frignan ongan # on hwylcum þara beama bearn wealdendes , # hæleða hyhtgifa , hangen wære : #  " hwæt , we þæt hyrdon þurh halige bec # tacnum cyðan , þæt twegen mid him # geþrowedon , ond he wæs þridda sylf # on rode treo . rodor eal geswearc # on þa sliðan tid . saga , gif ðu cunne , # on hwylcre þyssa þreora þeoden engla # geþrowode , þrymmes hyrde . "  # ne meahte hire iudas , ne ful gere wiste , # sweotole gecyþan be ðam sigebeame , # on hwylcne se hælend ahafen wære , # sigebearn godes , ær he asettan heht # on þone middel þære mæran byrig # beamas mid bearhtme , ond gebidan þær # oððæt him gecyðde cyning ælmihtig # wundor for weorodum be ðam wuldres treo . # gesæton sigerofe , sang ahofon , # rædþeahtende , ymb þa roda þreo # oð þa nigoðan tid , hæfdon neowne gefean # mærðum gemeted . þa þær menigo cwom , # folc unlytel , ond gefærenne man # brohton on bære beorna þreate # on neaweste , ( wæs þa nigoðe tid ) , # gingne gastleasne . þa ðær iudas wæs # on modsefan miclum geblissod . # heht þa asettan sawlleasne , # life belidenes lic on eorðan , # unlifgendes , ond up ahof # rihtes wemend þara roda twa # fyrhðgleaw on fæðme ofer þæt fæge hus , # deophycgende . hit wæs dead swa ær , # lic legere fæst . leomu colodon # þreanedum beþeaht . þa sio þridde wæs # ahafen halig . hra wæs on anbide # oððæt him uppan æðelinges wæs # rod aræred , rodorcyninges beam , # sigebeacen soð . he sona aras # gaste gegearwod , geador bu samod # lic ond sawl . þær wæs lof hafen # fæger mid þy folce . fæder weorðodon , # ond þone soðan sunu wealdendes # wordum heredon . sie him wuldor ond þanc # a butan ende eallra gesceafta ! # ða wæs þam folce on ferhðsefan , # ingemynde , swa him a scyle , # wundor þa þe worhte weoroda dryhten # to feorhnere fira cynne , # lifes lattiow . þa þær ligesynnig # on lyft astah lacende feond . # ongan þa hleoðrian helledeofol , # eatol æclæca , yfela gemyndig : #  " hwæt is þis , la , manna , þe minne eft # þurh fyrngeflit folgaþ wyrdeð , # iceð ealdne nið , æhta strudeð ? # þis is singal sacu . sawla ne moton # manfremmende in minum leng # æhtum wunigan . nu cwom elþeodig , # þone ic ær on firenum fæstne talde , # hafað mec bereafod rihta gehwylces , # feohgestreona . nis ðæt fæger sið . # feala me se hælend hearma gefremede , # niða nearolicra , se ðe in nazareð # afeded wæs . syððan furþum weox # of cildhade , symle cirde to him # æhte mine . ne mot ænige nu # rihte spowan . is his rice brad # ofer middangeard . min is geswiðrod # ræd under roderum . ic þa rode ne þearf # hleahtre herigean . hwæt , se hælend me # in þam engan ham oft getynde , # geomrum to sorge ! ic þurh iudas ær # hyhtful gewearð , ond nu gehyned eom , # goda geasne , þurh iudas eft , # fah ond freondleas . gen ic findan can # þurh wrohtstafas wiðercyr siððan # of ðam wearhtreafum , ic awecce wið ðe # oðerne cyning , se ehteð þin , # ond he forlæteð lare þine # ond manþeawum minum folgaþ , # ond þec þonne sendeð in þa sweartestan # ond þa wyrrestan witebrogan , # þæt ðu , sarum forsoht , wiðsæcest fæste # þone ahangnan cyning , þam ðu hyrdest ær . "  # him ða gleawhydig iudas oncwæð , # hæleð hildedeor , ( him wæs halig gast # befolen fæste , fyrhat lufu , # weallende gewitt þurh witgan snyttro ) , # ond þæt word gecwæð , wisdomes ful : #  " ne þearft ðu swa swiðe , synna gemyndig , # sar niwigan ond sæce ræran , # morðres manfrea , þæt þe se mihtiga cyning # in neolnesse nyðer bescufeð , # synwyrcende , in susla grund # domes leasne , se ðe deadra feala # worde awehte . wite ðu þe gearwor # þæt ðu unsnyttrum anforlete # leohta beorhtost ond lufan dryhtnes , # þone fægran gefean , ond on fyrbæðe # suslum beþrungen syððan wunodest , # ade onæled , ond þær awa scealt , # wiðerhycgende , wergðu dreogan , # yrmðu butan ende . "  elene gehyrde # hu se feond ond se freond geflitu rærdon , # tireadig ond trag , on twa halfa , # synnig ond gesælig . sefa wæs þe glædra # þæs þe heo gehyrde þone hellesceaþan # oferswiðedne , synna bryttan , # ond þa wundrade ymb þæs weres snyttro , # hu he swa geleafful on swa lytlum fæce # ond swa uncyðig æfre wurde , # gleawnesse þurhgoten . gode þancode , # wuldorcyninge , þæs hire se willa gelamp # þurh bearn godes bega gehwæðres , # ge æt þære gesyhðe þæs sigebeames , # ge ðæs geleafan þe hio swa leohte oncneow , # wuldorfæste gife in þæs weres breostum . # ða wæs gefrege in þære folcsceare , # geond þa werþeode wide læded , # mære morgenspel manigum on andan # þara þe dryhtnes æ dyrnan woldon , # boden æfter burgum , swa brimo fæðmeð , # in ceastra gehwære , þæt cristes rod , # fyrn foldan begræfen , funden wære , # selest sigebeacna þara þe sið oððe ær # halig under heofenum ahafen wurde , # ond wæs iudeum gnornsorga mæst , # werum wansæligum , wyrda laðost , # þær hie hit for worulde wendan meahton , # cristenra gefean . ða sio cwen bebead # ofer eorlmægen aras fysan # ricene to rade . sceoldon romwarena # ofer heanne holm hlaford secean # ond þam wiggende wilspella mæst # seolfum gesecgan , þæt ðæt sigorbeacen # þurh meotodes est meted wære , # funden in foldan , þæt ær feala mæla # behyded wæs halgum to teonan , # cristenum folce . þa ðam cininge wearð # þurh þa mæran word mod geblissod , # ferhð gefeonde . næs þa fricgendra # under goldhoman gad in burgum , # feorran geferede . wæs him frofra mæst # geworden in worlde æt ðam willspelle , # hlihende hyge , þe him hereræswan # ofer eastwegas , aras brohton , # hu gesundne sið ofer swonrade # secgas mid sigecwen aseted hæfdon # on creca land . hie se casere heht # ofstum myclum eft gearwian # sylfe to siðe . secgas ne gældon # syððan andsware edre gehyrdon , # æðelinges word . heht he elenan hæl # abeodan beadurofre , gif hie brim nesen # ond gesundne sið settan mosten , # hæleð hwætmode , to þære halgan byrig . # heht hire þa aras eac gebeodan # constantinus þæt hio cirican þær # on þam beorhhliðe begra rædum # getimbrede , tempel dryhtnes # on caluarie criste to willan , # hæleðum to helpe , þær sio halige rod # gemeted wæs , mærost beama # þara þe gefrugnen foldbuende # on eorðwege . hio geefnde swa , # siððan winemagas westan brohton # ofer lagufæsten leofspell manig . # ða seo cwen bebead cræftum getyde # sundor asecean þa selestan , # þa þe wrætlicost wyrcan cuðon # stangefogum , on þam stedewange # girwan godes tempel , swa hire gasta weard # reord of roderum . heo þa rode heht # golde beweorcean ond gimcynnum , # mid þam æðelestum eorcnanstanum # besettan searocræftum ond þa in seolfren fæt # locum belucan . þær þæt lifes treo , # selest sigebeama , siððan wunode # æðelum anbrece . þær bið a gearu # wraðu wannhalum wita gehwylces , # sæce ond sorge . hie sona þær # þurh þa halgan gesceaft helpe findaþ , # godcunde gife . swylce iudas onfeng # æfter fyrstmearce fulwihtes bæð , # ond geclænsod wearð criste getrywe , # lifwearde leof . his geleafa wearð # fæst on ferhðe , siððan frofre gast # wic gewunode in þæs weres breostum , # bylde to bote . he þæt betere geceas , # wuldres wynne , ond þam wyrsan wiðsoc , # deofulgildum , ond gedwolan fylde , # unrihte æ . him wearð ece rex , # meotud milde , god , mihta wealdend . # þa wæs gefulwad se ðe ær feala tida # leoht gearu # inbryrded breostsefa on þæt betere lif , # gewended to wuldre . huru , wyrd gescreaf # þæt he swa geleaffull ond swa leof gode # in worldrice weorðan sceolde , # criste gecweme . þæt gecyðed wearð , # siððan elene heht eusebium # on rædgeþeaht , rome bisceop , # gefetian on fultum , forðsnoterne , # hæleða gerædum to þære halgan byrig , # þæt he gesette on sacerdhad # in ierusalem iudas þam folce # to bisceope burgum on innan , # þurh gastes gife to godes temple # cræftum gecorene , ond hine cyriacus # þurh snyttro geþeaht syððan nemde # niwan stefne . nama wæs gecyrred # beornes in burgum on þæt betere forð , # æ hælendes . þa gen elenan wæs # mod gemynde ymb þa mæran wyrd , # geneahhe for þam næglum þe ðæs nergendes # fet þurhwodon ond his folme swa some , # mid þam on rode wæs rodera wealdend # gefæstnod , frea mihtig . be ðam frignan ongan # cristenra cwen , cyriacus bæd # þæt hire þa gina gastes mihtum # ymb wundorwyrd willan gefylde , # onwrige wuldorgifum , ond þæt word acwæð # to þam bisceope , bald reordode : #  " þu me , eorla hleo , þone æðelan beam , # rode rodera cininges ryhte getæhtesð , # on þa ahangen wæs hæðenum folmum # gasta geocend , godes agen bearn , # nerigend fira . mec þæra nægla gen # on fyrhðsefan fyrwet myngaþ . # wolde ic þæt ðu funde þa ðe in foldan gen # deope bedolfen dierne sindon , # heolstre behyded . a min hige sorgað , # reonig reoteð , ond geresteð no # ærþan me gefylle fæder ælmihtig , # wereda wealdend , willan minne , # niða nergend , þurh þara nægla cyme , # halig of hiehða . nu ðu hrædlice # eallum eaðmedum , ar selesta , # þine bene onsend in ða beorhtan gesceaft , # on wuldres wyn . bide wigena þrym # þæt þe gecyðe , cyning ælmihtig , # hord under hrusan þæt gehyded gen , # duguðum dyrne , deogol bideð . "  # þa se halga ongan hyge staðolian , # breostum onbryrded , bisceop þæs folces . # glædmod eode gumena þreate # god hergendra , ond þa geornlice # cyriacus on caluarie # hleor onhylde , hygerune ne mað , # gastes mihtum to gode cleopode # eallum eaðmedum , bæd him engla weard # geopenigean uncuðe wyrd , # niwan on nearwe , hwær he þara nægla swiðost # on þam wangstede wenan þorfte . # leort ða tacen forð , þær hie to sægon , # fæder , frofre gast , ðurh fyres bleo # up eðigean þær þa æðelestan # hæleða gerædum hydde wæron # þurh nearusearwe , næglas on eorðan . # ða cwom semninga sunnan beorhtra # lacende lig . leode gesawon # hira willgifan wundor cyðan , # ða ðær of heolstre , swylce heofonsteorran # oððe goldgimmas , grunde getenge , # næglas of nearwe neoðan scinende # leohte lixton . leode gefægon , # weorud willhreðig , sægdon wuldor gode # ealle anmode , þeah hie ær wæron # þurh deofles spild in gedwolan lange , # acyrred fram criste . hie cwædon þus : #  " nu we seolfe geseoð sigores tacen , # soðwundor godes , þeah we wiðsocun ær # mid leasingum . nu is in leoht cymen , # onwrigen , wyrda bigang . wuldor þæs age # on heannesse heofonrices god ! "  # ða wæs geblissod se ðe to bote gehwearf # þurh bearn godes , bisceop þara leoda , # niwan stefne . he þam næglum onfeng , # egesan geaclod , ond þære arwyrðan # cwene brohte . hæfde ciriacus # eall gefylled , swa him seo æðele bebead , # wifes willan . þa wæs wopes hring , # hat heafodwylm ofer hleor goten , #  ( nalles for torne tearas feollon # ofer wira gespon ) , wuldres gefylled # cwene willa . heo on cneow sette # leohte geleafan , lac weorðode , # blissum hremig , þe hire brungen wæs # gnyrna to geoce . gode þancode , # sigora dryhtne , þæs þe hio soð gecneow # ondweardlice þæt wæs oft bodod # feor ær beforan fram fruman worulde , # folcum to frofre . heo gefylled wæs # wisdomes gife , ond þa wic beheold # halig heofonlic gast , hreðer weardode , # æðelne innoð , swa hie ælmihtig # sigebearn godes sioððan freoðode . # ongan þa geornlice gastgerynum # on sefan secean soðfæstnesse # weg to wuldre . huru , weroda god # gefullæste , fæder on roderum , # cining ælmihtig , þæt seo cwen begeat # willan in worulde . wæs se witedom # þurh fyrnwitan beforan sungen # eall æfter orde , swa hit eft gelamp # ðinga gehwylces . þeodcwen ongan # þurh gastes gife georne secan # nearwe geneahhe , to hwan hio þa næglas selost # ond deorlicost gedon meahte , # dugoðum to hroðer , hwæt þæs wære dryhtnes willa . # heht ða gefetigean forðsnotterne # ricene to rune , þone þe rædgeþeaht # þurh gleawe miht georne cuðe , # frodne on ferhðe , ond hine frignan ongan # hwæt him þæs on sefan selost þuhte # to gelæstenne , ond his lare geceas # þurh þeodscipe . he hire þriste oncwæð : #  " þæt is gedafenlic þæt ðu dryhtnes word # on hyge healde , halige rune , # cwen seleste , ond þæs cininges bebod # georne begange , nu þe god sealde # sawle sigesped ond snyttro cræft , # nerigend fira . þu ðas næglas hat # þam æðelestan eorðcyninga # burgagendra on his bridels don , # meare to midlum . þæt manigum sceall # geond middangeard mære weorðan , # þonne æt sæcce mid þy oferswiðan mæge # feonda gehwylcne , þonne fyrdhwate # on twa healfe tohtan secaþ , # sweordgeniðlan , þær hie ymb sige winnað , # wrað wið wraðum . he ah æt wigge sped , # sigor æt sæcce , ond sybbe gehwær , # æt gefeohte frið , se ðe foran lædeð # bridels on blancan , þonne beadurofe # æt garþræce , guman gecoste , # berað bord ond ord . þis bið beorna gehwam # wið æglæce unoferswiðed # wæpen æt wigge . be ðam se witga sang , # snottor searuþancum , ( sefa deop gewod , # wisdomes gewitt ) , he þæt word gecwæð : # 'cuþ þæt gewyrðeð þæt þæs cyninges sceal # mearh under modegum midlum geweorðod , # bridelshringum . bið þæt beacen gode # halig nemned , ond se hwæteadig , # wigge weorðod , se þæt wicg byrð .' "  # þa þæt ofstlice eall gelæste # elene for eorlum . æðelinges heht , # beorna beaggifan , bridels frætwan , # hire selfre suna sende to lace # ofer geofenes stream gife unscynde . # heht þa tosomne þa heo seleste # mid iudeum gumena wiste , # hæleða cynnes , to þære halgan byrig # cuman in þa ceastre . þa seo cwen ongan # læran leofra heap þæt hie lufan dryhtnes , # ond sybbe swa same sylfra betweonum , # freondræddenne , fæste gelæston # leahtorlease in hira lifes tid , # ond þæs latteowes larum hyrdon , # cristenum þeawum , þe him cyriacus # bude , boca gleaw . wæs se bissceophad # fægere befæsted . oft him feorran to # laman , limseoce , lefe cwomon , # healte , heorudreorige , hreofe ond blinde , # heane , hygegeomre , symle hælo þær # æt þam bisceope , bote fundon # ece to aldre . ða gen him elene forgeaf # sincweorðunga , þa hio wæs siðes fus # eft to eðle , ond þa eallum bebead # on þam gumrice god hergendum , # werum ond wifum , þæt hie weorðeden # mode ond mægene þone mæran dæg , # heortan gehigdum , in ðam sio halige rod # gemeted wæs , mærost beama # þara þe of eorðan up aweoxe , # geloden under leafum . wæs þa lencten agan # butan vi nihtum ær sumeres cyme # on maias kalend . sie þara manna gehwam # behliden helle duru , heofones ontyned , # ece geopenad engla rice , # dream unhwilen , ond hira dæl scired # mid marian , þe on gemynd nime # þære deorestan dægweorðunga # rode under roderum , þa se ricesta # ealles oferwealdend earme beþeahte . finit . # þus ic frod ond fus þurh þæt fæcne hus # wordcræftum wæf ond wundrum læs , # þragum þreodude ond geþanc reodode # nihtes nearwe . nysse ic gearwe # be ðære rode riht ær me rumran geþeaht # þurh ða mæran miht on modes þeaht # wisdom onwreah . ic wæs weorcum fah , # synnum asæled , sorgum gewæled , # bitrum gebunden , bisgum beþrungen , # ær me lare onlag þurh leohtne had # gamelum to geoce , gife unscynde # mægencyning amæt ond on gemynd begeat , # torht ontynde , tidum gerymde , # bancofan onband , breostlocan onwand , # leoðucræft onleac . þæs ic lustum breac , # willum in worlde . ic þæs wuldres treowes # oft , nales æne , hæfde ingemynd # ær ic þæt wundor onwrigen hæfde # ymb þone beorhtan beam , swa ic on bocum fand , # wyrda gangum , on gewritum cyðan # be ðam sigebeacne . a wæs secg oð ðæt # cnyssed cearwelmum , drusende , # þeah he in medohealle maðmas þege , # æplede gold . gnornode # gefera , nearusorge dreah , # enge rune , þær him fore # milpaðas mæt , modig þrægde # wirum gewlenced . is geswiðrad , # gomen æfter gearum , geogoð is gecyrred , # ald onmedla . wæs geara # geogoðhades glæm . nu synt geardagas # æfter fyrstmearce forð gewitene , # lifwynne geliden , swa toglideð , # flodas gefysde . æghwam bið # læne under lyfte ; landes frætwe # gewitaþ under wolcnum winde geliccost , # þonne he for hæleðum hlud astigeð , # wæðeð be wolcnum , wedende færeð # ond eft semninga swige gewyrðeð , # in nedcleofan nearwe geheaðrod , # þream forþrycced . # swa a þeos world eall gewiteð , # ond eac swa some þe hire on wurdon # atydrede , tionleg nimeð , # ðonne dryhten sylf dom geseceð # engla weorude . sceall æghwylc ðær # reordberendra riht gehyran # dæda gehwylcra þurh þæs deman muð , # ond worda swa same wed gesyllan , # eallra unsnyttro ær gesprecenra , # þristra geþonca . þonne on þreo dæleð # in fyres feng folc anra gehwylc , # þara þe gewurdon on widan feore # ofer sidne grund . soðfæste bioð # yfemest in þam ade , eadigra gedryht , # duguð domgeorne , swa hie adreogan magon # ond butan earfeðum eaðe geþolian , # modigra mægen . him gemetgaþ eall # ældes leoma , swa him eðost bið , # sylfum geseftost . synfulle beoð , # mane gemengde , in ðam midle þread , # hæleð higegeomre , in hatne wylm , # þrosme beþehte . bið se þridda dæl , # awyrgede womsceaðan , in þæs wylmes grund , # lease leodhatan , lige befæsted # þurh ærgewyrht , arleasra sceolu , # in gleda gripe . gode no syððan # of ðam morðorhofe in gemynd cumað , # wuldorcyninge , ac hie worpene beoð # of ðam heaðuwylme in hellegrund , # torngeniðlan . bið þam twam dælum # ungelice . moton engla frean # geseon , sigora god . hie asodene beoð , # asundrod fram synnum , swa smæte gold # þæt in wylme bið womma gehwylces # þurh ofnes fyr eall geclænsod , # amered ond gemylted . swa bið þara manna ælc # ascyred ond asceaden scylda gehwylcre , # deopra firena , þurh þæs domes fyr . # moton þonne siðþan sybbe brucan , # eces eadwelan . him bið engla weard # milde ond bliðe , þæs ðe hie mana gehwylc # forsawon , synna weorc , ond to suna metudes # wordum cleopodon . forðan hie nu on wlite scinaþ # englum gelice , yrfes brucaþ # wuldorcyninges to widan feore . # amen 
